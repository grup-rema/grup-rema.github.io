---
layout: post
title: Bones activitats per a la transició entre primària i secundària
category: Sessions
---

A la sessió del mes de gener, l'Enric i en Josep ens van presentar l'article sobre [Bones activitats per a la transició entre primària i secundària](https://www.raco.cat/index.php/Noubiaix/article/view/302380/392058) d'en [David Barba](https://twitter.com/DavidBarba2) i la [Cecilia Calvo](https://twitter.com/ccbcnmvd), publicat a la revista [NouBiaix](https://www.raco.cat/index.php/Noubiaix).

Els autors proposen centrar l'atenció en desenvolupar processos més que no pas continguts, per apropar els alumnes a un veritable treball matemàtic a l'aula. Les tres característiques bàsiques d'aquest tipus d'activitats són:

- La resolució de problemes com a ambient.
- La cerca de patrons i regularitats.
- El costum de treballar de manera sistemàtica.

A més de seleccionar activitats riques, cal també que el professor:

- convidi els seus alumnes a treballar d'una manera plena,
- els animi amb preguntes adequades,
- pugui modificar el pla de classe quan un alumne fa una intervenció que ho recomana i que l'organitzi al moment de comunicar i discutir les troballes,
- sigui flexible i estigui ben preparat.

L'article proposa 3 activitats per exemplificar aquest enfocament: **cadena divisors**, **suma de fraccions** i **quadrilàters en un geoplà**. Les activitats estan descrites a l'article i també a la [presentació de la sessió](https://docs.google.com/presentation/d/1YE54BLEbhCy3c0M4hm53Z03qP6DO-YnmtyIhLh6tgY0/edit?usp=sharing).

Com a conclusió, hem vist que convé dissenyar activitats **molt flexibles** (són els alumnes qui, davant del mateix enunciat, determinen el grau d'aprofundiment), unificar una **manera de fer matemàtiques** a l'aula centrada en el **tipus de pràctiques**, i ajudar a progressar els alumnes en l'**actitud amb què s'enfronten a aquests problemes** (per exemple, a l'hora de fer conjectures, justificar-les i avançar en el pensament exhaustiu i el treball sistemàtic).

Després de discutir sobre les propostes de l'article, vam compartir diverses activitats:

- Sistemes d'equacions on les solucions representen coordenades d'un mapa.
- [Pintar el triangle de pascal](https://docs.google.com/document/d/15Ku5_QKwmTmIpyV8i2l5bA1m5LCzgtlJNFBdbYUKjcM/edit).
- Una idea sobre plantejar una «màquina» de congruències (existeix una [activitat de residus a Nrich](https://nrich.maths.org/1783) que potser seria útil).
- Descomposar un nombre en dos sumands i maximitzar el producte.
- [Tres daus i arrodoniment](https://nrich.maths.org/10428).
- [Geoplans i pensament exhaustiu](http://puntmat.blogspot.com/2013/09/geoplans-i-pensament-exhaustiu.html).
- El coet dels polinomis.

Finalment, ens vam centrar en desenvolupar l'[activitat de suma de fraccions](https://docs.google.com/document/d/1U_CmQ_8O5s08qaMYk6UMo3rUsLKxCSfwRVdKm7ktZPY/edit?usp=sharing) proposada a l'article i la portarem a l'aula al llarg d'aquest mes.

A la propera sessió de febrer revisarem les produccions dels alumnes i parlarem de l'[avaluació de la resolució de problemes](https://www.raco.cat/index.php/Noubiaix/article/view/371494) a partir de l'article de Joana Villalonga i Jordi Deulofeu.
