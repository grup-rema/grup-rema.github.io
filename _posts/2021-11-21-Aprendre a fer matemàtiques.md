---
layout: post
title: "Aprendre a fer matemàtiques"
category: Sessions
tags:
  - resolució de problemes
  - connexions
  - raonament i prova
  - representació i comunicació
  - dimensions
  - competències
  - currículum
---

Hem aprofitat la segona sessió d'aquest curs per fer una revisió, seguint [la presentació inicial del curs passat](https://grup-rema.github.io/sessions/2020/12/18/arrenquem.html), de què és per nosaltres _fer matemàtiques_ i com podem plantejar activitats riques a l'aula que promoguin el desenvolupament de capacitats i competències. En la [presentació](https://docs.google.com/presentation/d/113Bn8_9HWHf0uehbK0If2kF7kFprbh-MQgtzg7jZLho/edit#slide=id.p) d'en [Lluís](https://lluismora.blogspot.com/) i en [Martí](https://mcuquet.github.io/) hem discutit què significa aprendre matemàtiques:

> «Aprendre matemàtiques és desenvolupar la competència matemàtica: la capacitat per utilitzar, a cada moment, el conjunt de coneixements que posseïm i aplicar-lo a la resolució de situacions en diversos contextos.»
> 
> (Calvo, C., Deulofeu, J., Jareño, J., Morera, L. (2016). _Aprender a enseñar matemáticas en la educación secundaria obligatòria_. Madrid: Editorial Síntesis.)

Hem revisat les quatre dimensions de què parla el currículum català, i com es relacionen amb els cinc processos matemàtics definits pel _National Council of Teachers of Mathematics_:

La [resolució de problemes](https://www.youtube.com/watch?v=EkhjJzmpIzc), que són situacions en què el mètode de resolució és desconegut, consisteix en:

- Construir nou coneixement matemàtic a través de la resolució de problemes.
- Resoldre problemes que apareixen en matemàtiques i en altres contextos.
- Utilitzar i adaptar estratègies diverses per resoldre problemes.
- Controlar i reflexionar sobre el procés matemàtic de resolució de problemes.

És una dimensió del currículum i un procés matemàtic, però també metodologia: cal ensenyar i aprendre matemàtiques **per** resoldre problemes i **a través de** la resolució de problemes.

En el procés de [raonament i prova](https://www.youtube.com/watch?v=iOCl7u765XM), els alumnes han de:

- Reconèixer el raonament i la prova com a aspectes fonamentals de les matemàtiques.
- Fer i investigar conjectures matemàtiques.
- Desenvolupar i avaluar arguments i demostracions matemàtiques.
- Seleccionar i utilitzar diversos tipus de raonament i mètodes de demostració.

Establir [connexions](https://www.youtube.com/watch?v=7IH0Q8QiO4U) contribueix a un coneixement més profund i durador i contribueix a ajudar a percebre les matemàtiques com un tot i no com una col·lecció d'apartats aïllats. En aquest procés, cal:

- Reconèixer i utilitzar connexions entre idees matemàtiques.
- Entendre com les idees matemàtiques s’interconnecten i produeixen conjuntament un tot coherent.
- Reconèixer i aplicar les matemàtiques a contextos externs a elles.

Els alumnes també han d'utilitzar la [comunicació](https://www.youtube.com/watch?v=aD-huObwnto) en fer matemàtiques, i que inclou entre d'altres activitats de comprensió, d'expressió i d'interacció i mediació:

- Organitzar i consolidar el pensament matemàtic a través de la comunicació.
- Comunicar el pensament matemàtic de manera coherent i clara a companys, docents i altres.
- Analitzar i avaluar el pensament matemàtic i les estratègies dels altres.
- Utilitzar el llenguatge matemàtic per expressar idees matemàtiques amb precisió.

I finalment, en la [representació](https://www.youtube.com/watch?v=aD-huObwnto) es duen a terme accions per:

- Crear i utilitzar representacions per organitzar, registrar i comunicar idees matemàtiques.
- Seleccionar, aplicar i traduir entre representacions matemàtiques per resoldre problemes.
- Utilitzar representacions per modelitzar i interpretar fenòmens físics, socials i matemàtics.

Dins d'aquest cinc processos (corresponents a les quatre dimensions del nostre currículum), quines són les accions que els alumnes han de dur a terme per fer matemàtiques? Les podem extreure de la formulació de les competències, i inclouen accions com _traduir_, _utilitzar_, _emprar_, _assajar_, _generar_, _plantejar_, _construir_, _expressar_, _contrastar_, _justificar_, _validar_, _analiztar_, _raonar_, _identificar_, _cercar_, _relacionar_, _representar_, _comprendre_, _compartir_, _construir_, _seleccionar_, _gestionar_, _mostrar_, _visualitzar_ i _estructurar_. Hi ha moltes maneres de posar en joc aquestes accions. Una de possible és la següent.

![image tooltip here](/assets/Problema-Competències.png)

Hem acabat la sessió discutint com podien ser les activitats que promoguin totes aquestes accions i començant a organitzar-nos en quatre grups per dissenyar-les i portar-les a l'aula.
