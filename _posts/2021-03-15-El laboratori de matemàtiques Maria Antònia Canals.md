---
layout: post
title: "El laboratori de matemàtiques Maria Antònia Canals"
category: Sessions
tags:
  - laboratori de matemàtiques
  - materials manipulatius
---

Seguim amb les sessions d'enguany del grup de treball amb un tercer article de la revista [NouBiaix](https://www.raco.cat/index.php/Noubiaix). A la sessió del març, en [Joan](https://twitter.com/golilopjo) i la [Mamen](https://twitter.com/mamennaviogmai1) van presentar l'article sobre el [laboratori de matemàtiques Maria Antònia Canals](https://www.raco.cat/index.php/Noubiaix/article/view/101051), de [Jordi Font](https://twitter.com/jfontgon) i Roger Grau, que expliquen la seva experiència a l'[Institut Baix a Mar](http://matematiquesmarines.blogspot.com/).

L'article defineix què és per a ells —o més ben dit, per a què serveix— un laboratori de matemàtiques: un espai per realitzar unes matemàtiques més riques, centrades en la resolució de problemes i que ajuda a potenciar unes activitats que ja s'estaven plantejant.

En el procés de disseny i construcció es plantegen diverses variables a tenir en compte, com el preu dels materials (cal comprar-los tots?), la facilitat de construir-los al propi centre (ja sigui des de l'àmbit de matemàtiques o en col·laboració amb tecnologia) i de la precisió necessària en aquests materials. Aquest punt ens serveix de partida per discutir al grup experiències similars als nostres centres en què alumnes es creen els seus propis materials per a les activitats de matemàtiques, o col·laboren amb alumnes d'altres nivells dissenyant tasques o presentant-los jocs.

L'article també repassa les habilitats que es desenvolupen —assoliment de competències matemàtiques, autonomia, investigació, cooperació—, així com l'enfocament que es dóna a la gestió de l'activitat a partir de quatre fases:

1. Experimentació.
2. Descoberta.
3. Conceptuació.
4. Demostració o formalització.

Això ens porta a discutir sobre la «vida» dels materials, que també s'apunta a l'article, i la necessitat de «matar-los» quan ja no són útils.

Finalment, l'article proporciona alguns exemples d'activitats de diversos tipus: «de llibreta», jocs, d'investigació amb materials, projectes o treballs, i construcció de materials.

Ens ha semblat interessant el fet que el laboratori ofereixi la possibilitat de tenir el material disponible directament a la vista, sense necessitat que sigui la docent qui el proporcioni als alumnes. També hem estat valorant pros i contres de tenir molts materials diversos o pocs de prou flexibles que siguin coneguts pels alumnes, de l'ús de materials manipulables o digitals, i de com el laboratori pot ajudar a crear aquest marc mental o ambient de resolució de problemes que sovint busquem a les nostres aules.

Deixem també anotats alguns punters per aprofundir en el laboratori de matemàtiques i materials relacionats que van sortir durant la discussió:

- [La llicència de l'Anton Aubanell](http://www.xtec.cat/sgfp/llicencies/200506/memories/1005m.pdf).
- [La campanya del CREAMAT](https://sites.google.com/xtec.cat/cesire-matematiques-campanyes/laboratori-de-matem%C3%A0tiques/materials-per-a-un-laboratori-de-matem%C3%A0tiques)
- [Primera sessió del curs Laboratori de matemàtiques](https://www.youtube.com/watch?v=2aAeZw6PJ-g), adreçat especialment a docents de matemàtiques d'escoles i instituts que participen del préstec de la maleta de materials de matemàtiques durant el curs 2020-2021.
- [L'activitat d'equacions de 1r grau «Quants n'hi ha»](https://mat3.cat/wp-content/uploads/2018/02/quants-n-hi-ha-R.pdf) de la Maite Gorriz i en Santi Vilches.
- [Més material per treballar equacions](https://marielmatesblog.files.wordpress.com/2021/02/ecuaciones.pdf).
- [Cadenes numèriques i patrons](http://www.visualpatterns.org/).
- [Una activitat per introduir i treballar la combinatòria](http://www.xtec.cat/~aaubanel/Guions/G15.pdf).

Ens emplacem a portar activitats similars a l'aula durant aquest mes i presentar-les breument a la propera sessió del grup. A més, a la propera sessió també veurem què són els [problemes de Fermi](https://ca.wikipedia.org/wiki/Problemes_de_Fermi) i com dur-los a l'aula.
