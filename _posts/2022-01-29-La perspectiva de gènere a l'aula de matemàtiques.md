---
layout: post
title: "La perspectiva de gènere a l'aula de matemàtiques"
category: Sessions
tags:
  - coeducació
  - perspectiva de gènere
---

Arrenquem any nou revisant les activitats de 1r i 2n que hem anat portant a l'aula. La Sònia i en Joaquim ens comparteixen la seva activitat sobre [portes obertes i tancades](https://drive.google.com/drive/u/1/folders/1X1EC9g9RzNcdjdNcvlwTQzma-M5J3h1H). Cada vegada que es canta un múltiple s’obre o tanca una porta, o es doblega un paper, i discutim altres activitats relacionades amb múltiples i divisors, com aquesta d'[NRich](https://nrich.maths.org/factorsandmultiples), i de [jocs](https://docs.google.com/document/d/1vNcw-OlgWGdOg99mUyQe3ZYlcodMeZZwili9-D90RC8/edit), així com activitats a 2n d'ESO per fer mesures indirectes al pati.

Continuem la sessió amb la presentació de la Mònica i l'Eva sobre [perspectiva de gènere a l'aula de matemàtiques](https://drive.google.com/file/d/1osUzpj4MVowr0UekI5CbeesuzRhJJO_T/view). Comencem revisant el llenguatge inclusiu, no només a l'aula sinó també en la comunicació interna i externa del centre. Després passem a analitzar les diverses modalitats organitzatives de les dinàmiques docents que afecten a la igualtat dins l'aula. Veiem que quan el currículum no reflecteix la diversitat de les vides de l’alumnat i les seves cultures, transmet un missatge incomplet. Per això cal incloure dones matemàtiques referents (històriques i actuals), es poden estudiar estadísticament les desigualtats i biaixos (tan de gènere com d'altres) i en general humanitzar els continguts, de manera que afavoreixin la implicació: hem de fer sempre còmputs de futbol? O podem buscar altres contextos?

Tractem també l'aspecte de l'atenció motivació. Sovint les noies que veuen les mates com «una cosa d'homes» treuen pitjors resultats: primer es produeix una manca d'autoconfiança i després disminució en el rendiment acadèmic. S'ha observat que el professorat sol donar més estímuls a nois que a noies, anima més a participar als nois si no ho fan espontàniament, sol haver-hi més actituds paternalistes amb noies i més empoderament amb els nois i a les noies se'ls solen atribuir els èxits a l’esforç, mentre que als nois més a la capacitat (es considera que treballen per sota de les seves possibilitats). Plantegem dues propostes per millorar la nostra pràctica en aquest sentit: enregistrar-nos, o dur a terme observacions entre iguals per identificar possibles biaixos.

Pel que fa a l'organització de l'aula i la metodologia, el treball cooperatiu en grups petits i l'aprenentatge actiu afavoreixen la participació respecte el treball en grup gran. En aquest cas és important assignar rols i fer-los rotatius, per evitar que reforcin estereotips.

I finalment, els estudis mostren biaixos en proves: els exàmens tipus test tendeixen a afavorir els nois, mentre que el desenvolupament per escrit i la detecció de si un problema té suficients dades sol afavorir les noies. És per això que es recomana incloure sempre un ventall de proves diferents. També existeixen biaixos del professorat, que tendeixen a fer una avaluació favorable a nois respecte noies, i en la pròpia coavaluació i autoavaluació, on les noies tendeixen a infravalorar el propi treball i el de les seves companyes.

Acabem la sessió fent un recull de recursos i idees:
- El treball de fi de màster d'Isabel Maria Mestre Bauzà sobre l'_[Aportació de les dones a les matemàtiques: perspectiva històrica i propostes didàctiques](https://dspace.uib.es/xmlui/bitstream/handle/11201/146860/tfm_2015-16_MFPR_imb214_292.pdf?sequence=1&isAllowed=y)_.
- La secció d'El País «[Las científicas responden](https://elpais.com/ciencia/las-cientificas-responden/)».
- L'entitat [ENGINY-era](https://www.enginy-era.com/?lang=ca)
- Un interessant article sobre els [efectes del gènere en les interaccions a classe](https://link.springer.com/article/10.1023/A:1014892408105).
- Els resultats de l'[avaluació de 4t d'ESO del Consell Superior d'Avaluació del Sistema Educatiu](http://csda.gencat.cat/web/.content/home/arees-actuacio/publicacions/quaderns-avaluacio/quaderns-avaluacio-49/quaderns-avaluacio-enllac-49.pdf), que en alguns indicadors presenten dades diferenciades per gènere.
