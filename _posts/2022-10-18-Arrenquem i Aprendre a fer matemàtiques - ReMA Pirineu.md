---
layout: post
title: Arrenquem i Aprendre a fer matemàtiques - ReMA Pirineu!
category: Sessions
tags:
  - competències
---

Durant la primera sessió del grup REMAP es va donar la benvinguda als membres i es va parlar de l'organització del grup i els objectius d'aquest. Justament, el REMA va néixer de la voluntat d'analitzar investigacions fetes en el món acadèmic i portar-les a l'aula per a valorar la seva utilitat a nivell de didàctica.

En aquesta nova edició als Pirineus, les sessions aniran enfocades a:

- Resolució de problemes (creant activitats riques)
- Interessa la codocència, tenim temps?
- Activitats de transició de primària a secundària
- Ús de contextos realistes en matemàtiques
- Matemàtiques i jocs

Les sessions tindran una estructura semblant a les altres edicions del grup REMA Vallès, amb l'afegit que es comptarà amb les ponències de convidats com: Martí Cuquet, Lluís Mora, Paula Ortíz i Montse Alsina.

En aquesta primera sessió vam comptar amb la presència d'en **Martí Cuquet** , impulsor del grup REMA Vallès, qui ens va introduir la xerrada sobre **"Aprendre matemàtiques. Activitats matemàtiques per desenvolupar capacitats i assolir competències."**

En Martí va desglossar els processos d'aprenentatge de les matemàtiques per a acabar definint el que significa per a nosaltres "fer matemàtiques". Va relacionar aquests processos amb els actuals blocs competencials (antigues dimensions) i a les competències específiques (o no tan específiques, com la C8 i C9) i els seus verbs d'acció d'una forma clara i entenedora. Finalment, vam entendre que en una activitat rica hi podien entrar totes les competències i que es podrien enllaçar de la següent manera:

![Alt text](./images/actCMP.PNG?raw=true "diagrama")

Per a concloure la sessió, vam partir d'un exemple senzill d'un llibre de text per a analitzar amb detall com es podria enriquir. Els passos que vam seguir en l'anàlisis van ser:

1. Resoldre l'activitat plantejant diferents estratègies.
2. Veure quines accions estem treballant i, per tant, quines competències.
3. Generar noves preguntes i nous problemes possibles. Introduir altres accions o parts de les matemàtiques (com la geometria o l'estadística).
